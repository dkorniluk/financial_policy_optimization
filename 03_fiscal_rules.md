## Reguły fiskalne zapobiegające eksplozji długu

Tak wyspecyfikowany model nie miałby rozwiązania optymalnego. W ostatnim roku warto byłoby bowiem zaciągać jak największy (teoretycznie - nieskończenie wielki) dług $z_{4}^{o}$. Jego część, $r z_{4}^{o}$, przeznaczono by na odsetki, natomiast pozostała część, $\left(1 - r \right) z_{4}^{o}$, zwiększałaby wydatki bieżące $c_{4}$, które w sposób nieograniczony zwiększałyby użyteczność. Wprawdzie odsetki ponoszone z tytułu takiego długu stanowiłyby wielkie obciążenie budżetu w przyszłych latach, ale z uwagi na czteroletni horyzont planowania, użyteczność z tych lat nie byłaby w ogóle brana pod uwagę. W rzeczywistości politycy również stoją przed pokusą prowadzenia nadmiernie ekspansywnej polityki budżetowej. Warto tu ponownie przywołać ustalenia Besleya i Coate'a (2003) o zawyżaniu wydatków publicznych przez rządy uwzględniające interesy wszystkich regionów.  

Dlatego samorządy podlegają regułom fiskalnym zapisanym w ustawie o finansach publicznych. Włączenie tych reguł do modelu sprawia, że eksplodujące zadłużenie przestaje być rozwiązaniem dopuszczalnym. Istnieją dwie reguły fiskalne nałożone na budżety samorządów zarówno ex ante, jak i ex post: reguła nadwyżki operacyjnej oraz indywidualny limit zadłużenia.

Pierwsza reguła nałożona na jednostki samorządu terytorialnego została zapisana w art. 242 ustawy o finansach publicznych. Głosi ona, że zarówno planowane, jak i wykonane wydatki bieżące nie mogą być wyższe niż dochody bieżące powiększone o nadwyżkę budżetową z lat ubiegłych i wolne środki. Artykuł jest interpretowany tak, że jeśli skumulowany wynik za ubiegłe lata był ujemny, to dochody bieżące nie są pomniejszane, a jeśli dodatnie, to są powiększane. Dokładne wytłumaczenie sposobu obliczenia tej kategorii podał Bitner (2014). W niniejszym modelu nadwyżka z lat ubiegłych nie jest modelowana, zatem opisywaną tu regułę można zapisać w następujący sposób: 

$c_{t} + rb_{t} \leq y_{t}$.

Od 2014 r., zgodnie z art. 243 ustawy o finansach publicznych, samorządy obowiązuje także przestrzeganie indywidualnych wskaźników zadłużenia, wyrażonych wzorem:     

$\frac{\chi^{prim}_{t} b_{t} + r_{t} b_{t}}{y_{t} + k^{prim}_{t} + u_{t}} \leq \frac{1}{3} \sum_{\tau=t-3}^{t-1} \frac{y_{\tau} + k^{prim}_{\tau} - c_{\tau} - rb_{\tau}}{y_{\tau} + k^{prim}_{\tau} + u_{\tau}}$,

gdzie: \chi^{prim} - planowana na rok budżetowy łączna kwota z tytułu spłat rat kredytów i pożyczek(...) oraz wykupów papierów wartościowych przeznaczonych na finansowanie planowanego deficytu budżetu, spłatę wcześniej zaciągniętych zobowiązań, wyprzedzające finansowanie działań  finansowanych ze środków pochodzących z budżetu UE, a także na finansowanie przedsięwzięć inwestycyjnych.}; $k^{prim}$ - dochody ze sprzedaży majątku. W powyższej nierówności występują także zmienne, których definicje z niniejszego modelu są bardzo zbliżone do definicji ustawowych. W celu zachowania przejrzystości - pozostawiono ich oznaczenia bez zmian. Niemniej jednak należy zaznaczyć, że $rb$ w ustawie zdefiniowano jako planowane na rok budżetowy odsetki od kredytów i pożyczek(...) zaciągniętych na pokrycie występującego w ciągu roku przejściowego deficytu budżetu, finansowanie planowanego deficytu budżetu, spłatę wcześniej zaciągniętych zobowiązań, wyprzedzające finansowanie działań finansowanych ze środków pochodzących z budżetu UE oraz na finansowanie przedsięwzięć inwestycyjnych, a także odsetki i dyskonto od papierów wartościowych emitowanych na te cele oraz spłaty kwot wynikających z udzielonych poręczeń i gwarancji.}; $y + k^{prim} + u$ - dochody ogółem budżetu w danym roku budżetowym; $y$ - dochody bieżące; $c$ - wydatki bieżące.       

W rozważanym tutaj modelu uwzględniono uproszczony wzór na limit zadłużenia, rezygnując ze zmiennej k^{prim} - dochodów ze sprzedaży majątku. Uznano bowiem, że sprzedaż majątku należy traktować jako działanie wyjątkowe - jednorazowe, zatem nie może stanowić stałego źródła finansowania wydatków. Ponadto możliwość sprzedaży majątku wymagałaby podziału tej zmiennej na poszczególne (niejednorodne) typy, gdyż w przeciwnym razie, zakładając inwestycje (czyli zwiększenie jednorodnego majątku) jednoczesna sprzedaż (zmniejszenie jednorodnego majątku) nie miałaby sensu. Co więcej, z danych JST wynika, że udział tej kategorii dochodów jest niski.

Uściślenia wymaga też kwestia dochodów. W statystyce samorządów, dochody ogółem składają się z dochodów bieżących: krajowych i unijnych (nazwanych tak dla uproszczenia, w prawie zostały one określone w art. 5 ust. 1 pkt 2 i 3 ustawy o finansach publicznych, w szczególności mogą pochodzić z Norweskiego Mechanizmu Finansowego lub Szwajcarsko-Polskiego Programu Współpracy) oraz majątkowych: ze sprzedaży majątku i pozostałych majątkowych - krajowych i unijnych. W modelu występuje tylko jedna kategoria dochodów unijnych - należy je traktować jako tylko majątkowe, gdyż w przeciwnym razie musiałyby wystąpić w liczniku nierówności z reguły z art. 243. Wobec tego, dochody bieżące modelowanej gminy, $y_{t}$, zawierają w sobie kształtowane egzogenicznie dochody bieżące: krajowe i unijne. W modelu nie występują też pozostałe dochody majątkowe, które mają dość niski udział w dochodach ogółem, oraz dochody ze sprzedaży majątku, co zostało wyjaśnione w poprzednim akapicie. Jedyne zatem dochody majątkowe to $u_{t}$.     

Ponadto, zastąpiono spłatę rat kredytów z' stałym odsetkiem zadłużenia, które zapada w danym roku $\chi \cdot b_{t}$. Należy zaznaczyć, że modelowany jest przyrost netto wartości zadłużenia (podobnie jak majątku), a nie poszczególne transakcje. Stała jest również stopa procentowa r. Poniższa nierówność uniemożliwia nieograniczone zaciąganie długu w ostatnim roku:

$\frac{(\chi+r) b_{t}}{y_{t} + u_{t}} \leq \frac{1}{3} \sum_{\tau=t-3}^{t-1} \frac{y_{\tau} - c_{\tau} - rb_{\tau}}{y_{\tau} + u_{\tau}}$.
