\subsection{Preferencje}

Problem decyzyjny samorządowców można zinterpretować następująco. Po wygranych wyborach, które odbywają się na koniec roku zerowego, nowe władze samorządowe mają przed sobą cztery lata kadencji. Decydenci owi zastanawiają się, ile środków przeznaczyć na wydatki bieżące i~inwestycje w roku pierwszym, drugim, trzecim i czwartym.\footnote{W wyżej opisany sposób można zinterpretować problem optymalizacyjny z rozdziału \ref{rozdzial_model_czteroletni}. Nieco inaczej należy opisać problem z rozdziału \ref{rozdzial_model_dwuletni}. Władze samorządowe dokonują tam decyzji po zakończeniu drugiego roku - planują wydatki jedynie na rok trzeci i czwarty.} W pierwszym dniu roku piątego odbywają się kolejne wybory, podczas których mieszkańcy danej gminy lub miasta oceniają dotychczasowe władze pod kątem strumienia wydatków bieżących z czterech ostatnich lat i zasobu infrastruktury na moment bieżący, a~także w trzech zeszłych latach.

Mieszkańcy obszaru zarządzanego przez daną JST czerpią użyteczność z wydatków bieżących w~roku $t$ oznaczonych jako $c_{t}$ (tj. przeznaczonych na bieżącą działalność, świadczenia społeczne, zasiłki i stypendia oraz inne podmioty, m.in. uczelnie, szkoły, przedszkola, instytucje kultury, zakłady opieki zdrowotnej, Izby Rolnicze i inne JST; w tej kategorii nie uwzględnia się natomiast odsetek od kredytów i pożyczek, gdyż zostały one zdefiniowane oddzielnie) oraz z zasobu szeroko rozumianej infrastruktury z~roku $t+1$, tj. $k_{t+1}$  (m.in. dróg, szkół, przedszkoli, domów kultury, obiektów sportowych, oczyszczalni ścieków, pojazdów transportu zbiorowego). Maksymalizowana jest suma zdyskontowanych rocznych strumieni użyteczności z $c_{t}$ i $k_{t+1}$ wyrażonych za pomocą kombinacji liniowej logarytmów tych zmiennych. 

Zakłada się tutaj tożsamość preferencji (z wyjątkiem horyzontu czasowego) władz i mieszkańców. Politycy starają się maksymalizować dokładnie znaną, logarytmiczną funkcję użyteczności mieszkańców po to, aby wygrać następne wybory. 

Optymalizacji podlega więc następująca funkcja:
\begin{equation}
\max_{ \{c_{t}\}, \{u_{t}\}, \{i_{t}\}, \{z_{t}\}} \sum_{t=1}^{4} \beta^{t} \left( \alpha \ln c_{t} + \left(1 - \alpha \right) \ln k_{t+1} \right).
\label{eq:uzytecznosc}
\end{equation}

Założenie logarytmicznej, separowalnej względem $c_{t}$ i $k_{t+1}$ funkcji użyteczności jest zgodne z~postulatem dodatniej, malejącej krańcowej użyteczności czerpanej z wydatków bieżących i~infrastruktury. Spośród wielu funkcji o dodatniej pierwszej pochodnej i ujemnej drugiej pochodnej, wybrano logarytm ze względu na możliwość uzyskania prostych rachunków (pochodną logarytmu zmiennej jest odwrotność zmiennej, a separowalność sprawia, że pochodne mieszane drugiego rzędu są równe zero). Co więcej, logarytmy są często używane przez ekonomistów w funkcjach użyteczności\footnote{O logarytmicznie modelowanej użyteczności pisał już w XVIII wieku matematyk Bernoulli, jego praca została przedrukowana w Econometrice (1954)\nocite{Bernoulli_1954}. Założył on, że ,,jakikolwiek wzrost majątku (...) będzie zawsze skutkował wzrostem użyteczności odwrotnie proporcjonalnym do ilości dóbr już posiadanych'', a funkcją spełniającą powyższy warunek jest właśnie logarytm.}. 

Czasowy horyzont planowania został ograniczony z tradycyjnie przyjmowanej w ekonomii nieskończoności do czterech lat kadencji władz samorządowych z dwóch powodów. 

Po pierwsze, zakłada się krótkowzroczność polityków - ich głównym celem jest zwycięstwo w~kolejnych wyborach i dlatego zależy im na maksymalizacji użyteczności w ciągu bieżącej kadencji, a nie w długim okresie. W tym celu decydenci np. wolą zrealizować maksymalne wydatki dopuszczalne przez reguły fiskalne niż wziąć pod uwagę obciążenie długiem przyszłych pokoleń. Słabością przyjętego założenia jest abstrahowanie od możliwości reelekcji. Oznacza to, że wyborcy, mimo że zależy im na użyteczności w długim okresie, nie są w stanie dobrze prognozować wydatków w przyszłości, więc oceniają polityków wyłącznie przez pryzmat ostatniej kadencji. Ponadto odróżnienie funkcji celu wyborców od polityków oraz uwzględnienie niepełnej informacji, co zostało wspomniane w poprzednim rozdziale, należy do cech współczesnych teorii fiskalnego federalizmu. 

Po drugie, model zawiera kilka warunków ograniczających oraz zmiennych decyzyjnych, przez co rozwiązania optymalne mają złożoną postać i różnią się w zależności od przyjętego wariantu stanów początkowych. Skrócenie horyzontu czasowego do jednej kadencji umożliwia stosunkowo czytelny zapis i analizę rozwiązań.\footnote{Co więcej, dopiero potraktowanie dwóch pierwszych lat jako danych, czyli skrócenie horyzontu do roku trzeciego i czwartego umożliwia rozwiązanie analityczne modelu.} 

Warto wyjaśnić także występowanie w funkcji użyteczności zmiennej $k_{t+1}$ zamiast $k_{t}$. Przede wszystkim, gdyby użyto $k_{t}$, to optymalne inwestycje w ostatnim roku kadencji byłyby zerowe, gdyż zgodnie z równaniem (\ref{eq_kapital}) na poziom infrastruktury w przyszłym roku wpływają inwestycje z poprzedniego roku. W praktyce inwestycje samorządowe w ostatnim roku kadencji odgrywają istotną rolę w pozyskaniu głosów wyborców. Można nawet postawić hipotezę, że obywatele wynagradzają władze samorządowe bardziej za przyrost infrastruktury niż za jej poziom, który odziedziczyli po swoich poprzednikach. Jednak krańcowa użyteczność z infrastruktury - jak~z~każdego dobra - maleje, więc w funkcji użyteczności występuje poziom $k_{t+1}$, a nie zmiana. 
